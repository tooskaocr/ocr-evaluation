۱۴۰ سه کتاب
دوستانه و خیاطی و سلمانی و دندانپزشک همیشه اقلاً یک ربع زودتر
می‌رسید و صبح ها اولین نفری بود که وارد شرکت هواپیمایی خیابان ویلا
می‌شد که محل کارش بود.
تا کارمندهای دیگر بیایند، ترانه که منشی قسمت فروش بود، هفت
هشت تا صورتحساب ماشین کرده بود و به دردِدلِ ستارآقا آبدارچی
گوش کرده بود که میزها را گردگیری می‌کرد و از زنش تعریف می کرد که
چه زن خوبی است و چقدر صبور و بردبار. ستارآقا می‌گفت زنش خیلی
زود سرما می خورد چون پوستش خیلی سفید است و موهایش بور و 
چشم‌هایش آبی. دلیل می‌آورد که «مثلاً شما ترانه خانم، شما که سبزه
هستین و چشم و مو مشکی، هزار ماشاالله این چند سالی که اینجا کار
می‌کنین، یه دفعه هم مریض نشدین.» ساعت هفت شب که شرکت تعطیل
می‌شد، ستار آقا اولین کسی بود که با عجله می‌رفت تا به خانه برسد.
می‌گفت اگر دیر کند زنش نگران می‌شود و گریه می‌کند.
این بار که ترانه از پنجره سرک کشید و دید از مراد خبری نیست،
برگشت کیفش را از روی راحتی برداشت و گفت «میرم تلفن کنم. حتماً
اتفاقی افتاده.» مادر ترانه لب‌هاش را جمع کرد داد جلو، مثل کسی که
بخواهد تصویر خودش را در آینه ببوسد. ترانه دلش گرفت. هیچ
نمی خواست مادر از مراد بدش بیاید.
اتاقک تلفن عمومس سر کوچه را هیکل خانم صمدانی و همسایه‌ی دو
خانه آن طرف‌تر کاملاً پر کرده بود. خانم صمدانی گوشی به دست لبخند
زد و دست دیگرش را با دفترچه تلفن برای ترانه تکان داد. ترانه چند قدم
دورتر ایستاد و کیفش را باز کرد. دو تا سکه برداشت که اگر تلفن یکیش را
خورد، توی اتاقک تنگ مجبور نشود دوباره کیفش را باز کند. زیپ کیف
را کشید و دو طرف خیابان را نگاه کرد. از مراد خبری نبود.
