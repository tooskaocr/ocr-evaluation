دست کلوتر ۱۰۹
خانم معلم گفت: «خوب، حالا دیکته داریم.» ما شروع کردیم به
درآوردن دفترها و کلوتر هم می‌کوشید تا با یک دست دفترش را
درآورد. ژواکیم که کنارش نشسته بود گفت: «بگذار من کمکت کنم.»
کلوتر گفت: «خودم بلدم.» خانم معلم به کلوتر نگاه کرد و گفت:
«عزیزم، تو لازم نیست بنویسی. استراحت کن.» کلوتر دست از
جست و جوی داخل کیفش کشید و اخمهاش را درهم کرد. انگار از
ننوشتن دیکته دمغ شده بود. دیکته خیلی سخت بود با یک عالم لغت
مشکل من «سوسن عنبر» و «اطلسی» و تنها کسی که دیکته را خوب
نوشت آنیان بود، یعنی شاگرد اول کلاس وعزیز دردانۀ خانم معلم.
هربار خانم معلم کلمۀ مشکلی می‌گفت من به کلوتر نگاه می‌کردم و 
او هم پوزخندی می‌زد.
بالأخره زنگ تفریح خورد. اولین کسی که از جاش بلند شد کلوتر
بود.خانم معلم گفت: «شاید بهتر باشد تو در کلاس بمانی.» کلوتر
دوباره سگرمه‌هاش را درهم کرد اما این بار بیشتر، و گفت: «دکتر بهم
گفته که باید حتماً هوا بخورم وگرنه دستم از این بدتر خواهد شد.»
خانم معلم قبول کرد وگفت که باید احتیاط کند؛ وبرای اینکه
کسی تو پله ها به کلوتر تنه نزند او را پیش از همه فرستاد بیرون. خانم
معلم پیش از آنکه بهمان خروج بدهد شروع کرد به نصیحت
کردن که باید خیلی مواظب باشیم و بازیهای خطرناک نکنیم و هوای
کلوتر را داشته باشیم مبادا دستش درد بگیرد. کلی از زنگ تفریح
همین‌جور هدر رفت. وقتی بالأخره وارد حیاط شدیم، رفتیم سراغ
کلوتر. او داشت با بچه‌های آن یکی کلاس، که همه‌شان دیوانه‌اند و ما
اصلاً ازشان خوشمان نمی‌آید، جفتک چارکش بازی می‌کرد. ما دور
کلوتر جمع شدیم و سؤال پیچش کردیم. کلوتر از اینکه این‌قدر مورد
توجه قرار گرفته بود احساس غرور می‌کرد. ازش پرسیدم کامیون
