پس از تو خود همه ترویج این مرام ‌کنند
کسان‌ که‌ آرزوی عزّتِ وطن دارند
پس از شهادت تو آرزویِ خام‌کنند
به‌جسم هیأتِ ژاندارمری روا نیست
وگرنه جنبشی از بهرِ انتقام کنند
تو را سلامت از آن دشتِ کین نیاوردند
کنون به مدفن تو رفته و سلام کنند
پس از تو بر سرِ آن میزهایِ مهمانی
پی سلامتِ هم اصطکاکِ جام کنند
پس از تو بر سرِ آن اسب‌ها سوار شوند
عروس‌وار دراین کوچه‌ها خُرام کنند
سِبیل‌ها را تا زیرِ چشم تاب دهند
به‌قدّ و قامتِ خود افتخار تام کنند
خدا نخواسته کاین مملکت شود آباد
وطن‌پرستان بیهوده اهتمام کنند
از این سپس همه مردانِ مملکت باید
برایِ زادنِ شبهِ تو فکِر مام کنند
سزد‌ که هرچه به‌هرجا وطن‌پرست بوَد
پس از تو تا به‌ابد جامه مُشک‌فام ‌کنند
