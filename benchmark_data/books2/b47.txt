بخش دهم ./ دانشگاه تهران: سوءقصد به شاه
۲۶۹
گفت: «چنان که عرض کردم جنابعالی میهمان من بوده‌اید.» به منزل که
آمدم چند تن از استادان در انتظار بودند. معلوم شد از صبح آن روز، همین که
از بازداشت من آگاه شده بودند، به فعّالیت پرداخته با نخست وزیری و وزارت
دربار تماس گرفته عمل دستگاه انتظامی را اهانتی بزرگ به رییس دانشگاه و
دانشگاهیان اعلام داشته بودند. موضوع که به عرض شاه رسیده بود دستور
داده بود فوری از من رفع بازداشت بشود.
روز بعد دانشجویان خیال اعتصاب و برپا کردن تظاهرات داشتند که البتّه
از آن جلوگیری کردم. وقتی تلفنی به وزیر دربار گفتم رؤسای دانشکده‌ها
می‌خواهند حضور شاه شرفیاب شوند، برای دو ساعت بعد وقت داده شد. در
کاخ اختصاصی (سردر سنگی) ما را به خوابگاه شاه بردند. پای تخت او به
صف ایستادیم. لب و پیشانی او را پانسمان کرده و به او گفته بودند چند روز
باید کاملا استراحت کند. ملاحضه وضع شاه، شاهی که چنان که مکرّر گفته‌ام
هنوز مورد علاقه و محبت دانشگاهیان بود، ما را به رقّت انداخت. من از طرف
دانشگاهیان نسبت به این سوءقصد اظهار تأسف کردم و خرسندی آن‌ها را از
این که به خیر گذشته است بیان داشتم. فروزانفر، رییس دانشکده معقول و
منقول (بعدها دانشکده الهیات) مجال سخن به شاه نداد و گفت: «ما شرفیاب
شدیم که ضمناً از اهانتی که نسبت به رییس دانشگاه روا داشته‌اند اعتراض و
شکایت کنیم.»
شاه با ملایمت و با آهنگی که لب پانسمان شده‌اش اجازه می‌داد گفت:
«اوّلاً، از اظهارات رییس دانشگاه که به نمایندگی دانشگاهیان بود تشکّر دارم
و می‌دانم که دانشگاهیان از علاقه من نسبت این حوزه علمی مطلّع هستند. و
امّا درباره مزاحمتی که نسبت به رییس دانشگاه شده سوء تفاهمی بوده و من
