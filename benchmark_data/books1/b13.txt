12 داستانهای کوتاه
عطّار در بیان معانی عرفان در کالبد نظم ساده و روان و
پر سوز و گداز توفیق بسیار یافته و سبک مثنویهای عرفانی وی در
شیوۀ سخن سرایان بزرگ دیگر اثر نمایان بجا نهاده است.
مشهورترین مثنویهای عطّار منطق‌الطیر و مصیبت نامه و
الهی‌نامه و اسرار‌نامه‌است که شاعر در آنها مسائل پیچ در پیچ
عرفانی را همراه با داستانهای خواندنی شرح میدهد و گلچینی از
آن همه داستانهای‌ دل‌انگیز در این کتاب از نظر خوانندگان
گرامی خواهد گذشت.
عطّار چند مثنوی‌ دیگر بنام خسرونامه، بلبل‌نامه و
مختارنامه ... نیز دارد. دیوان قصاید و غزلیّات او هم حاوی اشعار
شورانگیز و عارفانه است. اثر معروف عطّار بنثر فارسی
تذکره اولیاء است در شرح احوال‌نود و شش تن از عارفان نامی
و بیان سیرۀ پسندیده مردان خدا و برگزیدۀ سخنانشان و جای
شگفتی نیست که خداوند گار عالم عرفان مولانا جلال‌الدّین در
اشاره بعظمت مقام عطّار فرموده است:
هفت شهر عشق را عطّار گشت		ما هنوز اندر خم یک کوچه ایم
عطّار در اواسط قرن ششم ولادت یافت و بسال 627 هجری در
نیشابور در گذشت یا بقولی در فتنۀ مغول بشهادت رسید.
